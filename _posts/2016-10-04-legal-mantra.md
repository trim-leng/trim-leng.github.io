---
layout: post
title: ཁྲིམས་ལུགས་ཞལ་འདོན།
date: 2016-10-04 12:47
author: trimleng
comments: true
categories: [ཉེས་དོན་ཞུ་གཏུག་གི་སྐོར།]
---
༄༅།། ན་མོ་རང་དབང་ཡ། ཐོབ་ཐང་གི་ཁྲིམས་རྣམས་ལ་སྐྱབས་སུ་མཆིའོ། རྒྱ་ནག་སྐད་དུ刑事诉讼权利21要决བོད་སྐད་དུ་རྒྱལ་ཁབ་ཀྱི་ཉེས་ཁྲིམས་ཞུ་སྦྱོར་སྐབས་སུ་སོ་སོར་དཔག་པའི་ཐོབ་ཐང་གི་ཁྲིམས་ལ་བརྟེན་ནས་བསྲུང་བར་བྱ་བའི་ཐབས་ལམ་མྱུར་གྲོལ་ཉེར་གཅིག་མ་བཞུགས་སོ།
ཨོྃ་དཀར་ནག་ལས་འབྲས་ལ་ཕྱག་འཚལ་ལོ།
<p style="text-align: left">༡༽ རྒྱལ་ཁབ་ཉེན་རྟོག་སྒོ་ཁར་ཐོན་ནས།
སྒོ་ནི་རྡུང་ཞིང་མིང་ནས་འབོད་དུས།
ལམ་སང་སྒོ་ཆུང་མ་འབྱེད་བརྟག་སྟེ།
དཔང་རྟགས་ཡིག་ཆ་ཚང་མིན་བལྟ་དགོས།</p>
<p style="text-align: left"><img class="alignnone wp-image-659" src="http://trimleng.org/wp-content/uploads/2016/10/montra-6-300x149.jpeg" alt="montra-6" width="225" height="112" /></p>
<p style="text-align: left">༢༽　ཉེན་རྟོག་བརྩད་གཅོད་པ་ཡི་གནས་ཚུལ།
ཕྲ་ཞིང་ཞིབ་པ་ཐམས་ཅད་ཅི་རིགས།
མ་ལུས་ཡི་གེར་གསལ་བོར་བྲིས་ནས།
རང་གི་ཉེ་དུ་ནང་མིར་སྤྲོད་དགོས།</p>
<p style="text-align: left">༣༽　ཀུ་ཤུ་ཁ་པར་ལ་སོགས་ཡོད་ན།
གནས་ཚུལ་བྱུང་རིམ་དཔར་ལ་བཏབ་སྟེ།
ས་སྒང་ཕྱོགས་བཅུའི་དྲ་རྒྱ་སོ་སོར།
ཁ་མེད་མིག་མེད་སྤེལ་ནས་བཀྲམ་དགོས།</p>
<p style="text-align: left"><!--more-->༤༽　ཉེན་རྟོག་མི་སྣས་དྲག་ཤུལ་བཙན་གྱིས།
འཇུས་ཤིང་ཁྲིད་ནས་འགྲོ་བའི་སྐབས་སུ།
ཡར་མར་སྐད་ཆ་མང་བོ་མ་བཤད།
རྒྱ་སྐད་ཡག་པོ་མི་ཤེས་གསུང་དང་།</p>
<p style="text-align: left">༥༽　ཁྲིམས་མཁན་ཉེན་རྟོག་དབང་དྲག་རྣམས་ལ།
རྒོལ་དང་གཙེས་སོགས་སྦྱོར་བ་མ་བརྩམས།
འཇིགས་དང་ཞུམ་གྱི་སྣང་བའང་མེད་པར།
བག་ཕེབས་གསོང་བོའི་ཐབས་ཚུལ་བསྟེན་དགོས།</p>
<p style="text-align: left"><img class="alignnone wp-image-658" src="" alt="mantra3" width="178" height="265" /></p>
<p style="text-align: left">༦༽　བཀག་ཉར་འཛིན་བཟུང་བྱེད་པའི་དུས་སུ།
ཁྲིམས་མཐུན་ཆོག་མཆན་ཡོད་མེད་དྲིས་ནས།
ཁྲིམས་འཛིན་ལས་ཁུངས་འགན་འཛིན་མིང་རྟགས།
ས་ཡིག་ཡོད་མེད་ཞིབ་ཏུ་བལྟ་དགོས།</p>
<p style="text-align: left">༧༽　བཙན་འགུགས་སྐད་ཆ་འདྲི་བའི་དུས་ནི།
དུས་ཚོད་ཉི་ཤུ་རྩ་བཞི་རང་ཡིན།
བཀག་ཉར་སོགས་ཀྱི་ཆོག་མཆན་མེད་པར།
གློད་དུས་གསལ་བཤད་ཡི་གེ་ལེན་དགོས།</p>
<p style="text-align: left">༨༽　ཁྲིམས་མཁན་དྲི་བ་རྒྱ་རྙིའི་སོ་ཡིན།
དེའི་ལན་འདེབས་དུས་ཤིན་ཏུ་ཟོན་ཞིང་།
ཧེ་བག་ཐེ་ཚོམ་སོམ་ཉིའི་གནད་ལ།
མི་དྲན་བརྗེད་ངེས་ཁག་འཇོག་བྱེད་དགོས།</p>
<p style="text-align: left">༩༽　ཉེན་རྟོག་པ་ཡིས་ཁྲིམས་ལྟར་ཐོག་མར།
གང་གི་ཐོབ་ཐང་ཀློག་འདོན་བྱེད་དུས།
ཉིད་ལ་ཁྲིམས་རྩོད་པ་དང་སྐད་སྒྱུར།
མྱུར་ཏུ་དགོས་བའི་འདུན་པ་བཤད་དགོས།</p>
<p style="text-align: left"><img class="alignnone wp-image-661" src="" alt="handcuffs1" width="198" height="126" /></p>
<p style="text-align: left">༡༠༽　སྤྱི་བདེའི་བཀཀ་ཉར་ཁང་དང་བསྡུར་ན།
ལྟ་རྟོག་དོ་དམ་ཁང་ནི་རབ་ཡིན།
གང་མགྱོགས་ལྟ་རྟོག་དོ་དམ་ཁང་ལ།
བསྐྱལ་དང་གནས་སྤོར་བྱེད་པར་འབད་དགོས།</p>
<p style="text-align: left">༡༡༽　ཉེན་རྟོག་བསམ་མེད་རྒྱ་ཡན་དག་གིས།
གཅེར་རྡུང་མནར་གཅོད་ཚ་འདྲི་བྱས་བའི།
རྨ་ཁ་ལ་སོགས་དཔང་རྟགས་ཡོད་ན།
འཕྲད་དུ་ཞིབ་དཔྱོད་མི་སྣར་སྟོན་དགོས།</p>
<p style="text-align: left">༡༢༽　ཁྲིམས་འཛིན་ཡིག་ཆ་ཐོ་ཡིག་རྣམས་ལ།
རྣལ་དུ་ཕབ་ཞིང་ཞིབ་ཏུ་བལྟས་ནས།
རང་གིས་མིང་རྟགས་གང་སར་འགོད་དུས།
ཧ་ཅང་ཤིན་ཏུ་ཡིད་གཟབ་གནང་དགོས།</p>
<p style="text-align: left">༡༣༽　ཁྲིམས་དཔོན་ཀུན་སྙོམས་གཤིན་རྗེ་ཆོས་རྒྱལ།
ཉེས་འཛུགས་ཞིབ་དཔྱོད་ནག་པོ་གཤེད་ཡིན།
དག་སེལ་ཁྲིམས་རྩོད་ཆོས་སྐྱོང་སྲུང་མ།
ཁྲིམས་རའི་ཞིང་གི་བཀོད་པ་ཤེས་དགོས།</p>
<p style="text-align: left">༡༤༽　བཟུང་བཀྱིག་བཀག་ཉར་བྱས་བའི་སྐབས་སུ།
གཏའ་གྲོལ་ཁྲིམས་ཀྱི་ཆ་རྐྱེན་ཚང་ན།
གློད་དང་གནས་ཁང་ལྟ་རྟོག་སོགས་ཀྱི།
ཐབས་ཚུལ་ཡང་བོར་བརྗེ་རེས་བྱས་ཆོག།</p>
<p style="text-align: left"><img class="alignnone wp-image-660" src="" alt="jailbars" width="197" height="160" /></p>
<p style="text-align: left">༡༥༽　ཁྲིམས་རར་ལེགས་ཉེས་རྩོད་འབྱེད་བྱེད་སྐབས།
ངོ་རྟགས་གཏམ་དང་དཔང་རྫས་ཐམས་ཅད།
ལེགས་པར་བརྟགས་ཤིང་དཔྱད་པ་བཏང་ནས།
ཉེས་མེད་ཉེས་ཡང་དག་འབུད་བྱེད་དགོས།</p>
<p style="text-align: left">༡༦༽　འཁྲུན་ཆོད་བཅད་དང་ཁྲིམས་ཀྱི་རྒྱས་བཏབ།
གང་གི་བློ་དང་མོས་ངོར་འགལ་ན།
དུས་ཡུན་མ་བརྒལ་ཁྲིམས་ཁང་གོང་མར།
གོང་གཏུག་བྱེད་པའི་གོ་སྐབས་འཛིན་དགོས།</p>
<p style="text-align: left">༡༧༽　བཙུན་པའི་ཆོས་གོས་སྔགས་པའི་ལྕང་ལོ།
བཙན་གྱིས་ཕུད་ཀྱང་འབྲེག་པའི་ཁྲིམས་མེད།
རྩ་ཁྲིམས་འདུལ་ཁྲིམས་གསང་སྔགས་དམ་ཚིག
དྲངས་ནས་ཆོས་གོས་རལ་བ་སྐྱོབས་དགོས།</p>
<p style="text-align: left">༡༨༽　ཁྲིམས་མཁན་ལས་ཀྱི་དཀྱིལ་འཁོར་ནང་ན།
ལས་འབྲས་བསྣོག་ཅིང་ལྐོག་ཟ་བྱས་ཤིང་།
རྒྱུ་འབྱོར་ཁེ་ཉེན་འབྲེལ་ཐོགས་མཆིས་ན།
གོང་ལ་ཞུས་ནས་ཁྲིམས་སར་ཕུད་དགོས།</p>
<p style="text-align: left">༡༩༽　ཁྲིམས་ཆོད་མཐའ་མས་ལས་ངན་བསོད་ཟད།
ནག་ཆེན་གཏེ་བོར་སྲོག་ཆད་བཅད་ཚེ།
སྔར་སྲོལ་བསད་པ་སྟོང་གི་ཞལ་ལྕེ།
ཆོས་ཁྲིམས་ཞུ་ནས་ཐར་ཐབས་བྱེད་དགོས།</p>
<p style="text-align: left">༢༠༽　ཀྲུང་ཧྭ་མི་དམངས་སྤྱི་མཐུན་རྒྱལ་ཁབ།
ཁྲིམས་ལ་བརྟེན་ནས་སྐྱོང་རྒྱུ་ཟེར་ན།
ཆབ་འབངས་མགོ་ནག་བོད་མི་རྣམས་ཀྱིས།
ཁྲིམས་ཀྱི་ཤེས་བྱའང་གང་འཚམ་ཤེས་དགོས།</p>
<p style="text-align: left">༢༡༽　ཆུ་ལས་ཆུ་བུར་བྱུང་བའི་དཔེ་བཞིན།
དགེ་སྡིག་ལས་ལས་སྲིད་པའི་ཁྲིམས་བྱུང་།
མ་གྱུར་འགྲོ་བ་སེམས་ཅན་ཐམས་ཅད།
ཁྲིམས་མེད་རང་དབང་ཐོབ་པར་གྱུར་ཅིག</p>
<p style="text-align: left">ཉེས་འདུལ་ཁྲིམས་ཀྱི་རྣམ་གཞག་ནང་གི</p>
<p style="text-align: left">དགོས་བའི་བསླབ་བྱ་ཉི་ཤུ་རྩ་གཅིག</p>
<p style="text-align: left"><img class="alignnone wp-image-656" src="" alt="mantra2" width="217" height="137" /></p>
