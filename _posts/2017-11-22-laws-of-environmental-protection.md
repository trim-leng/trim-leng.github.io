---
layout: post
title: ཁོར་ཡུག་སྲུང་སྐྱོབ་བྱེད་སྐབས་ཤེས་དགོས་པའི་ཁྲིམས་ལུགས་ཁག
date: 2017-11-22 21:32
author: trimleng
comments: true
categories: འཁོར་ཡུག་སྲུང་སྐྱོབ་ཀྱི་ཁྲིམས།

---

༡ ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཁོར་ཡུག་སྲུང་སྐྱོབ་ཀྱི་ཁྲིམས། 中华人民共和国环境保护法 བཅའ་ཁྲིམས་འདི་ནི། ༡༩༨༩ ་ལོར་གསར་བཟོ་དང་། ༢༠༡༤ ་ལོར་བསྐྱར་བཅོས་བྱས་ཏེ། ༢༠༡༥ ་ལོའི་ཟླ་དང་པོ་ནས་བཟུང་ལག་བསྟར་བྱས་པ་རེད། བཅའ་ཁྲིམས་འདིས་ཁོར་ཡུག་སྲུང་སྐྱོབ་ཀྱི་འགན་གཙོ་བོ་དེ་ས་གནས་སྲིད་གཞུང་གིས་ཁུར་དགོས་པར་གཏན་འབེབས་བྱས་ཏེ། སྲིད་གཞུང་གིས་ཁོར་ཡུག་གི་སྤུས་ཚད་ཉམས་པ་སོར་ཆུད་དང་མ་ཉམས་གོང་སྤེལ་སྒོས་ཁོར་ཡུག་གི་སྤུས་ཚད་གང་ཞིག་རྒྱལ་ཁབ་ཀྱིས་གཏན་ལ་ཕབ་པའི་ཚད་གཞི་ལོན་པ་བྱེད་པའི་འགན་འཁྲི་སྒྲུབ་དགོས་པར་བསྟན་ཡོད། སྲིད་གཞུང་གི་ལས་དོན་ལམ་ལྷོངས་དང་ལེགས་འགྲུབ་ཡོང་བའི་ཆེད་དུ། སྲིད་གཞུང་གི་ ཁོར་ཡུག་ལས་དོན་ལ་མང་ཚོགས་ཀྱིས་ལྟ་རྟོག་སྐུལ་འདེད་བྱེད་པའི་ཐོབ་ཐང་ཡོད་པའང་གཏན་འཁེལ་བྱས་ཡོད། བཅའ་ཁྲིམས་འདིའི་དོན་ཚན་ ༥༣ ་པའི་ཚན་པ་དང་པོའི་ནང་དུ། སྤྱི་དམངས་དང་ཁྲིམས། གང་ཟག རྩ་འཛུགས་ཚོགས་པ་ཁག་གཞན་ལ་ཁོར་ཡུག་གི་ཆ་འཕྲིན་རྒྱུས་ལོན་བྱེད་པའི་ཐོབ་ཐང་ཡོད་པ་མ་ཟད། ཁོར་ཡུག་སྲུང་སྐྱོབ་ཀྱི་ལས་དོན་ནང་དུ་མཉམ་ཞུགས་བྱེད་པ་དང་། ཁོར་ཡུག་སྲུང་སྐྱོབ་ཀྱི་ལས་དོན་ལ་ལྟ་རྟོག་སྐུལ་འདེད་བྱེད་པའི་ཐོབ་ཐང་ཡོད་ཅེས་གཏན་ལ་ཕབ་ཡོད། དེར་བརྟེན། སྤྱི་དམངས་ཀྱིས་རང་ཉིད་གནས་སའི་ཁོར་ཡུག་ལ་གཏོར་བརླག་དང་འབག་བཙོག་ཐེབས་ཀྱི་ཡོད་པར་བསམ་ན། ས་གནས་སྲིད་གཞུང་ལ་འབྲེལ་བ་བྱས་ནས་དེའི་སྐོར་གྱི་གནས་ཚུལ་ཤེས་རྟོགས་དང་། རང་ཉིད་ཁོར་ཡུག་སྲུང་སྐྱོབ་ལས་དོན་ནང་མཉམ་ཞུགས་བྱེད་པ་ནི་ཐོབ་ཐང་ལོངས་སུ་སྤྱོད་པའི་ཆ་ཤས་ཤིག་ཡིན། དེ་ནས་ས་གནས་སྲིད་གཞུང་གིས་ལོ་རེར་ཁོར་ཡུག་སྲུང་སྐྱོབ་ཀྱི་ལོ་འཁོར་སྙན་ཐོ་དང་། ལོ་དེར་ཁོར་ཡུག་དང་འབྲེལ་བའི་གནད་དོན་ཚབས་ཆེན་ཅི་བྱུང་གི་སྐོར་ལ་གསལ་བཤད་ཡི་གེ་བྲིས་ཏེ། རང་ཉིད་གང་གི་ཁོངས་སུ་གཏོགས་པའི་དམངས་ཆེན་ལྷན་ཁང་ལ་ཞུ་འབུལ་བྱས་ཏེ། དམངས་ཆེན་ལྷན་ཁང་གིས་ལྟ་རྟོག་བྱེད་དུ་འཇུག་དགོས། དོན་ཚན་འདིས། དམངས་ཆེན་ལྷན་ཁང་ནང་བྱ་བ་སྒྲུབ་བཞིན་པའི་བོད་ཁུལ་གྱི་བླ་ཆེན་མི་དྲག་དག་ལ་རང་གི་ཁོངས་གཏོགས་ཀྱི་ལྷ་སྡེ་མི་སྡེའི་སྣོད་བཅུད་ལ་གཞན་གྱིས་གཏོར་བརླག་བྱས་དང་བྱེད་བཞིན་པའི་གནས་ཚུལ་ཅི་ཡོད་ཐེར་འདོན་དང་། དཀའ་རྙོག་ཡོ་བསྲང་གི་དབང་ཚད་ཡོད་པ་གསལ་པོར་བསྟན་ཡོད། དེའི་རྒྱུ་མཚན་གྱིས། དམངས་ཆེན་རྒྱུན་ལས་ནང་བྱ་བ་སྒྲུབ་ཀྱིན་པའི་བླ་དཔོན་ཚོས་སྲིད་གཞུང་དང་ཁེ་ལས་གཉེར་མཁན་གཞན་མཉམ་འབྲེལ་སོགས་ཀྱི་གནས་སྟངས་འོག་ནས་བླ་རི། བླ་མཚོ། གནས་ཆེན་སོགས་འདུས་པའི་ཁོར་ཡུག་ལ་གཏོར་བརླག་བྱེད་པའི་རིགས་མཚམས་འཇོག་བྱེད་པར་སྐུལ་འདེད་དང་། དེར་ཚོད་འཛིན་བྱེད་པ། དེར་ཁ་གཏད་གཅོག་པའི་འགན་འཁྲི་དང་མགོ་འདྲེན་བྱེད་པའི་དབང་ཆ་ཡོད། དེ་ནི་ཁྲིམས་ལུགས་ཀྱི་རྒྱབ་རྟེན་ཡོད་པའི་དབང་ཆ་ཞིག་ཡིན། ཁྲིམས་ལུགས་དེས་སྐྱེ་ཁམས་དམར་ཐིག་ཅེས་པའི་ལམ་སྲོལ་གཏོད་དེ། སྐྱེས་ཁམས་ཉམས་ཆག་གི་ས་ཆ་གང་ཞིག་ཐིག་ཚད་བླངས་ཏེ། སྲུང་སྐྱོབ་ནན་ཏན་བྱེད་ཀྱིན་ཡོད་པས། ཚད་ཐིག་བླངས་པའི་ས་ཁོངས་དེའི་ནང་དུ་ས་བརྐོ་རྡོ་སློག་བྱེད་མཁན་བཀག་སྡོམ་དང་། ངོ་རྒོལ་བྱེད་སླ་བ་བཟོས་ཡོད། ཁོར་ཡུག་སྲུང་སྐྱོབ་ཀྱི་ལས་དོན་ནི་སྲིད་གཞུང་ཁོ་ནས་ཐེག་པའི་ལས་དོན་ཞིག་མིན་པར་གཞིགས་ཏེ། ཁྲིམས་ལུགས་འདིའི་ནང་དུ་མི་དམངས་དང་། སྐྱིད་སྡུག་ཚོགས་པ་བཅས་ལ་ཁོར་ཡུག་སྐཔོར་གྱི་ཆ་འཕྲིན་རྒྱུས་ལོན་གྱི་ཐོབ་ཐང་ཡོད་པ་དང་། ལྟ་སྐུལ། མཉམ་ཞུགས་བཅས་ཀྱི་ཐོབ་ཐང་ཡོད་པ་གཏན་འཁེལ་བྱས་ནས་ཁོར་ཡུག་དང་འབྲེལ་བའི་གནད་དོན་ལ་ས་གནས་སྲིད་གཞུང་གི་ཁོར་ཡུག་ལས་ཁུངས་ཀྱིས་དོ་སྣང་མི་བྱེད་པའམ། ཁེ་ལས་གཉེར་མཁན་དང་མཉམ་འབྲེལ་བྱས་ནས་ཁོར་ཡུག་ལ་གཏོར་བརླག་བྱེད་པ་སོགས་ཀྱི་གནས་ཚུལ་བྱུང་ན། མི་དམངས་ཀྱིས་གོང་རིམ་སྲིད་གཞུང་གི་ཞིབ་རྟོག་ལས་ཁུངས་(监察机关)ལ་ཞུ་གཏུག་བྱས་ཏེ་ཐེར་འདོན་དང་ཡོ་བསྲང་བྱེད་ཆོག་པར་བཤད་ཡོད། དེས་མི་ཚད་ཁྲིམས་དེས་སྤྱི་ཕན་གཏུག་བཤེར་གྱི་ལམ་ལུགས་ངོས་ལེན་བྱས་ཏེ། སྤྱི་ཚོགས་ཚོགས་པ་ལ་ཁོར་ཡུག་གི་ཆེད་དུ་དམངས་དོན་སྤྱི་ཕན་ཞུ་གཏུག་བྱེད་ཆོག་པའི་ཐོབ་ཐང་སྤྲད་ཡོད། བོད་ཁུལ་ལ་མཚོན་ན། འདི་འདྲའི་ཁོར་ཡུག་སྤྱི་ཕན་གྱི་རིགས་གཏུག་བཤེར་བྱས་ཆོག་པའི་ཁོར་སྲུང་ཚོགས་པ་མང་པོ་མེད་ནའང་། ང་ཚོར་དགོན་པ་མང་པོ་ཞིག་ཡོད་པས། ང་ཚོས་མི་རིགས་རང་གི་བསམ་བློའི་རིག་གནས་དང་འཚོ་གནས་རིག་གནས་ཀྱི་ཆ་ནས་དགོན་པ་ཁག་གིས་དུས་ཡུན་རིང་པོ་ནས་ཁོར་ཡུག་སྲུང་སྐྱོབ་ཀྱི་ལས་དོན་རིམ་ཅན་དུ་བསྒྲུབས་དང་སྒྲུབ་བཞིན་པའི་གནས་བབ་ལ་ཁོར་ཡུག་སྲུང་སྐྱོབ་ཀྱི་ནུས་པ་དང་ཁྱད་ཆོས་ལྡན་པའི་ངོས་དེ་རྒྱུ་མཚཉ་དུ་བཀོད་ནས། བོད་ཁུལ་གྱི་དགོན་པ་ཁག་ཁོར་ཡུག་སྲུང་སྐྱོབ་ལས་དོན་གྱི་ཆ་ནས། སྤྱི་ཕན་གཏུག་བཤེར་བྱེད་ཆོག་པའི་ཁྲིམས་མཐུན་སྒྲིག་ཚོགས་ལྟ་བུའི་ནུས་པ་ཅན་དུ་བསྒྱུར་རྒྱུ་དང་། དེར་རྒྱལ་ཁབ་ཀྱིས་ངོས་ལེན་ཐོབ་པ་ཡིན་ན། དེས་ཀྱང་བོད་ཀྱི་སྣོད་བཅུད་སྲུང་སྐྱོབ་ལ་ཕན་པ་བླ་ལྷག་འབྱུང་ངེས་པ་ཡིན། ཁྲིམས་འགལ་གྱིས་གཏེར་ཁ་བསྔོག་པའམ་བཟོ་གྲྭ་བཙུགས་ནས་ས་ཆུ་འབག་བཙོག་བཟོས་དང་བཟོ་བཞིན་པ། བཟོ་སྲིད་པ་བཅས་ཀྱི་གནས་ཚུལ་བྱུང་བ་ཡིན་ན། རྫོང་རིམ་པའི་སྲིད་གཞུང་གིས་བཟོ་གྲྭ་དེ་དག་གི་ཡོ་བྱད་དང་འཕྲུལ་ཆས་སོགས་གཞུང་བཞེས་བྱས་ཆོག་པ་མ་ཟད་འབྲེལ་ཡོད་བཟོ་གྲྭའི་མགོ་ཁྲིད་མི་སྣ་སོགས་སྲིད་འཛིན་བཀག་ཉར་ཀྱང་བྱས་ཆོག ཡང་། སྲིད་གཞུང་གི་ལས་བྱེད་རྣམས་ཀྱིས་ལས་དོན་འཐུས་ཤོར་བཏང་ལ་བ་བརྟེན་ནས་ཁོར་ཡུག་ལ་གནོད་སྐྱོན་ཚབས་ཆེན་བཟོས་ཚེ། འབྲེལ་ཡོད་མགོ་ཁྲིད་དང་ལས་བྱེད་པ་གནས་དབྱུང་གཏོང་བའམ་རྩ་དགོངས་ཞུ་དགོས་པའི་གཏན་འཁེལ་ཀྱང་བྱས་ཡོད། དེས་ན། ས་གནས་མང་ཚོགས་ཀྱིས་ཁོར་ཡུག་ལ་དོ་སྣང་མི་བྱེད་པའི་མགོ་ཁྲིད་རིགས་ལ་རྩ་དགོངས་ཞུ་དགོས་པའི་རེ་འདུན་བཏོན་ནས། སྲིད་གཞུང་གིས་གཏན་འབེབས་ལྟར་ཁོར་སྲུང་ལས་དོན་ལ་ནན་ཏན་བྱེད་པར་སྐུལ་འདེད་བྱས་ན་འགྲིག   ༢ ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཁོར་ཡུག་ཕོག་ཐུག་ཚོད་དཔག་བཅའ་ཁྲིམས། 中华人民共和国环境影响评价法 ཁྲིམས་འདི་ནི། ༢༠༠༣ ལོར་བཟོས་ཏེ། ༢༠༡༦ ་ལོར་བསྐྱར་བཅོས་བྱས་པ་རེད། ཁོར་ཡུག་ཕོག་ཐུག་ཚོད་དཔག་ཅེས་པ་ནི་འཛུགས་སྐྲུན་དང་བཀོད་འདོམས་བྱ་གཞག་གི་རྣམ་གྲངས་ཤིག་ལག་བསྟར་བྱས་པའི་རྗེས་སུ། དེས་ཁོར་ཡུག་ལ་ཕོག་ཐུག་དང་ངན་ཕྱོགས་ཀྱི་ཤན་ཤུགས་གང་དག་ཐེབས་པར་དཔྱད་པ་དང་ཚོད་དཔག་བྱེད་པའི་ལས་དོན་གྱི་རྣམ་གཞག་ཅིག་ལ་ཟེར། འཛམ་གླིང་ཤར་ནུབ་ཀྱི་རྒྱལ་ཁབ་མང་པོས་རང་བྱུང་ཁམས་ལ་གནོད་འཚེ་བྱེད་པའི་དཔལ་འབྱོར་འཕེལ་རྒྱས་དང་། དཔའ་འབྱོར་འདུ་འགོད་ཀྱི་ལས་ཀ་མཐར་ལྷུང་དག་གི་མཇུག་འབྲས་ནི་སྐྱི་གཡའ་བ་ཞིག་ཡིན་པ་ནི་དོན་དངོས་གྱིས་ར་སྤྲོད་བྱས་ཟིན་པའི་བདེན་པ་ཞིག་ཏུ་གྲུབ་ཟིན་ལ། རང་རེའི་རྒྱལ་ཁབ་ཀྱིས་ཀྱང་དེ་ལས་བསླབ་བྱ་དང་གྱོང་གུད་མི་ཉུང་བ་རག་ཟིན་པའི་དངོས་ཡོད་གནས་ཚུལ་རྒྱབ་ལྗོངས་བྱས་ཏེ། ཁོར་ཡུག་སྲུང་སྐྱོབ་བྱེད་པའི་སྲིད་བྱུས་དང་ཁྲིམས་ལུགས་འདི་དག་གཏན་ལ་ཕབ་པ་རེད། ཁོར་ཡུག་ལ་ཕོག་ཐུག་ཚོད་དཔག་བྱེད་ཡུལ་ལ་རིགས་གཉིས་ཡོད། དེ་ནི་རྒྱལ་སྲིད་སྤྱི་ཁྱབ་ཁང་དང་དེའི་ལས་ཁུངས་ཀྱིས་ས་ཆ་དང་གཙང་པོ་དང་། མཚོ་སོགས་ཇི་ལྟར་འཛུགས་སྐྲུན་དང་གསར་གཏོད། བཀོལ་སྤྱོད་བཅས་བྱེད་པའི་ལས་འཆར་ལ་ཁོར་ཡུག་ལ་ཕོག་ཐུག་ཚོད་དཔག་བྱེད་པའི་རིགས་གཅིག་དང་། སྲིད་གཞུང་རིམ་པས་གཏན་འཁེལ་བྱས་པའི་ཞིང་འབྲོག་ལས་དང་རང་བྱུང་ཐོན་ཁུངས་དང་གྲོང་ཁྱེར་འཛུགས་སྐྲུན་ལས་འཆར་གྱིས་ཁོར་ཡུག་ལ་ཕོག་ཐུག་ཅི་འབྱུང་ལ་ཚོད་དཔག་དང་བཀོད་འདོམས་བྱེད་པ་བཅས་རིགས་གཉིས་ཡོད། མདོར་ན། འཛུགས་བསྐྲུན་གྱི་ལས་གཞི་གང་ཞིག་སྤེལ་བ་ཡིན་ན། དེས་ཁོར་ཡུག་ལ་ཕོག་ཐུག་དང་ཤན་ཤུགས་གང་ཞིག་ཐེབས་རྒྱུ་ཡིན་པ་ཚོད་དཔག་བྱེད་པའི་ལམ་ལུགས་ཤིག་ཡིན། ཁྲིམས་འདིའི་རྩ་དོན་ནི། དངོས་ཡོད་གནས་ཚུལ་གཞིར་བཟུང་ནས་འཛུགས་སྐྲུན་དང་། བཀོད་འདོམས་ཀྱི་བྱ་གཞག་དང་ལས་དོན་གྱིས་སྐྱེ་ཁམས་ཁོར་ཡུག་ལ་ཕོག་ཐུག་གང་དག་འབྱུང་ངེས་པ་དེ་ཚོ་དྲང་བདེན་དང་ཁ་གསལ་གྱི་སྒོ་ནས་སྤྱི་ཚོགས་ལ་གསལ་བསྒྲགས་བྱེད་པ་དང་། ཁོར་ཡུག་ལ་ཕོག་ཐུག་ཚོད་དཔག་ཇི་ལྟར་བྱེད་དགོས་པ་དང་ཚོད་དཔག་གི་དཔྱད་འབྲས་དེར་འཛུགས་སྐྲུན་ལས་ཁུངས་དང་བཟོ་གྲྭ་སོགས་ཀྱིས་ངེས་པར་དུ་བརྩི་སྲུང་བྱས་ཏེ། ཆ་རྐྱེན་ཚང་ཞིང་དང་འཆར་གཞི་ཚད་ལྡན་ཡིན་ན་བཟོ་གྲྭ་སོགས་འཛུགས་ཆོག་པ་དང་། ཚད་ལྡན་མིན་ན་བཟོ་གྲྭ་སོགས་འཛུགས་མི་ཆོག་པ་ཡིན། དེ་ནས་བཟོ་གྲྭ་འཁོར་བསྐྱོད་དང་ཐོན་སྐྱེད་ཀྱི་སྐབས་སུའང་ཚོད་དཔག་གི་དཔྱད་འབྲས་ལྟར་ཁོར་ཡུག་སྲུང་སྐྱོབ་ཀྱི་ཆ་རྐྱེན་དང་མཐུན་པའི་སྒོ་ནས་ཐོན་སྐྱེད་བྱེད་དགོས། ཁོར་ཡུག་ལ་གནོད་པ་ཐེབས་སྲིད་པའི་ལས་གཞི་གང་རུང་ཞིག་ལ་ཚོད་དཔག་བྱེད་སྐབས། ཚོད་དཔག་བྱེད་མཁན་ཀྱང་རྒྱལ་ཁབ་ཀྱི་འབྲེལ་ཡོད་ལས་ཁུངས་ཀྱིས་ཆོག་མཆན་སྤྲད་ཅིང་ཁོར་ཡུག་ཕོག་ཐུག་ཚོད་དཔག་ཚད་དང་ལྡན་པའི་སྒོ་ནས་བྱེད་ཐུབ་པའི་ཚོགས་པ་ཞིག་ཡིན་དགོས། ཚོད་དཔག་བྱེད་སྐབས་ཉན་ཚོགས་དང་རྩོད་ཚོགས་སོགས་བསྐོང་ནས་འབྲེལ་ཡོད་ཆེད་མཁས་པ་དང་མང་ཚོགས་ཀྱི་བསམ་ཚུལ་ཀྱང་སྡུད་ལེན་བྱེད་དགོས་པ་བཅས་ནི་རྩ་དོན་ཡིན། དེས་ན་བོད་ཁུལ་ན་བཟོ་གྲྭའམ་གཏེར་ཁ་སྔོག་འདོན་གྱི་ལས་གཞི་གང་རུང་གི་མགོ་རྩོམ་པའམ་བརྩམས་ཟིན་པ་གང་ཞིག་ཡིན་ནའང་། ས་ཆ་དེའི་མང་ཚོགས་ལ་ཁོར་ཡུག་ཕོག་ཐུག་ཚོད་དཔག་གི་སྙན་ཐོ་སོགས་བལྟ་བའི་ཐོབ་ཐང་ཡོད་པ་དང་། རང་ཉིད་དང་རང་གི་འཚོ་གནས་ལ་འབྲེལ་བ་ཡོད་ན། ཁོར་ཡུག་ཕོག་ཐུག་ཚོད་དཔག་གི་ལས་དོན་ནང་དུ་མཉམ་ཞུགས་བྱས་ཏེ། རང་ལ་ཕན་གནོད་གང་གང་ཡོད་པ་ཤེས་རྟོགས་བྱེད་ཆོག་ལ། རང་ཉིད་ལ་མོས་མཐུན་ཡོད་མེད་ཀྱི་བསམ་འཆར་སོགས་བཤད་དེ། ཁོར་ཡུག་དང་རང་གི་ས་ཆུ་ལ་བདག་གཅེས་དང་སྲུང་སྐྱོབ་བྱེད་ཆོག་པས། ཁྲིམས་འདི་ཡང་ཤིན་ཏུ་གལ་ཆེ་བ་ཞིག་ཡིན།   (མུ་འགོད་བྱེད་གི་ཡིན།)