---
layout: post
title: དཔར་དབང་གི་སྟ་མོ་གཡུགས་ནས། རྩོམ་རིག་གི་སྲོག་ཤིང་མ་གཅོད།
date: 
type: post
parent_id: '0'
published: false
status: draft
categories: []
tags: []
meta:
  _at_widget: '1'
  _edit_last: '1'
author:
  login: trimleng
  email: dolmagalb@gmail.com
  display_name: Dolma Kyab
  first_name: Dolma
  last_name: Kyab
---
<p style="text-align: left;"><b>ཉེ་ཆར་རླངས་ཚངས་བསོད་ནམས་རྡོ་རྗེ་ཟེར་བའི་རྩོམ་པ་པོ་ཞིག་གིས་དྲ་རྩོམ་ཞིག་སྤེལ་ཏེ། བོད་རང་སྐྱོང་ལྗོངས་མི་དམངས་དཔེ་སྐྲུན་ཁང་གིས་དཔར་བསྐྲུན་བྱས་ཤིང་། ལི་ཤིན་དང་ཉི་མ་ཚེ་རིང་སོགས་ཀྱིས་གཙོ་སྒྲིག་དང་ཡིག་བསྒྱུར་བྱས་བའི་མི་ལའི་རྣམ་ཐར་རི་མོ་དང་ཡིག་གེ་ཟུང་འབྲེལ་གྱི་དཔེ་དེབ་ཅིག་གི་དཔར་དབང་ངམ་བརྩམས་དབང་གི་སྐོར་ལ་དགག་ཡིག་ཅིག་སྤེལ། ངས་བལྟས་ན་བློ་མཐུན་ལི་ཤིན་དང་ཉི་མ་ཚེ་རིང་། བོད་ལྗོངས་མི་དམངས་དཔར་སྐྲུན་ཁང་ལ་དཔར་དབང་གནོད་གཙེས་ཐད་ཀྱི་ནོར་འཁྲུལ་མེད་པ་མ་ཟད། བོད་ཀྱི་རྩོམ་རིག་དར་སྤེལ་ལ་བྱས་རྗེས་བཞག་ཡོད་པས་གཏང་རག་འབུལ་དགོས་བ་ཞིག་ཡིན་པར་སྙམ། རླངས་ཚང་བསོད་ནམས་རྡོ་རྗེས་ལི་ཤིན་དང་ཉི་མ་ཚེ་རིང་། བོད་རང་སྐྱོང་ལྗོངས་མི་དམངས་དཔེ་སྐྲུན་ཁང་འཁོར་བཅས་ལ་སྐུར་བ་བཏབ་པ་དང་མཚན་དམས་བྱས་པའི་རྒྱུ་རྐྱེན་ནི་ཁོང་གིས་བརྩམས་དབང་གི་ཁྲིམས་ལ་གོ་བ་མ་ལོན་པ་དང་། གོ་ལོག་ཐེབས་པ་དེ་ཡིན། ཁོང་གི་བྱ་བ་བྱེད་སྟངས་དེ་ལ་བདག་གིས་བོད་ཀྱི་རྩོམ་རིག་དར་སྤེལ་ལ་གེགས་དང་བར་ཆད་བྱེད་པའི་བྱ་སྤྱོད་ཅིག་ལ་ངོས་འཛིན་བྱེད་གིན་ཡོད། བོད་ཀྱི་རྩོམ་རིག་གི་ལས་དབང་ཉག་ཕྲ་བའི་དུས་སྐབས་འདིར། དཔར་དབང་གི་ཁེ་ཉེན་ལ་མ་བལྟོས་བར་བྱུང་རྒྱལ་དུ་དཔར་དབང་གི་སྟ་མོ་གཡུགས་ནས་གསར་རྩོམ་གྱི་སྐྱེས་ལམ་བཅད་ན། དེས་བོད་ཀྱི་རྩོམ་རིག་དར་སྤེལ་ལ་མི་ཕན་པ་མ་ཟད། རྩོམ་རིག་གི་མེ་རོ་དེ་གསོད་པའི་ཉེན་ཁ་ཡང་ཡོད། ས་སྐྱ་པཎ་ཆེན་གྱིས་ཆེ་ལ་གནོད་བྱེད་གྲོགས་སུ་འགྱུར། དམན་ལ་གནོད་བྱེད་གནོད་པར་འགྱུར། ནགས་མེ་རླུང་གིས་སྤོར་མོད་ཀྱི། དེ་ཡིས་སྒྲོན་མེ་ཆུང་ངུ་གསོད་ཞེས་གསུངས་བ་བཞིན། བརྩམས་ཆོས་དང་འབྲེལ་བའི་དཔར་དབང་ཡོད་ཚད་ལ་ངོ་བོ་གཞན་ཞིག་གི་སྒོ་ནས་བཤད་ན་མི་རིགས་ཤིག་སྟེ། ལྷག་པར་དུ་མི་རིགས་ཉམས་ཐག་ཅིག་གི་རྩོམ་རིག་དར་རྒྱས་ཐད་ལ་གནོད་པ་བྱེད་པའི་བགེགས་དང་གནོད་བྱེད་ཅིག་ཡིན། བརྩམས་དབང་གི་གཞི་ནི་ཤིན་ཏུ་སྲ་ཞིང་མཁྲེགས་པ། དར་ཞིང་རྒྱས་བའི་མི་རིགས་ཤིག་གི་རྩོམ་རིག་གི་དངོས་ཡོད་གནས་བབ་ཡིན་པ་མ་གཏོགས། ཉམ་ཐག་ཉག་ཕྲ་པའི་མི་རིགས་ཤིག་གི་རྩོམ་རིག་གི་ལུས་ཕུང་གིས་ལྗིད་ཁོག་ཆེ་བའི་དཔར་དབང་གི་ལྕགས་སྒྲོག་དེ་འདེགས་མི་ནུས་ལ་ཛ་ཡང་མི་ཛ། དེའི་ཕྱིར་དེང་སྐབས་ཀྱི་བོད་ཀྱི་ཤེས་ཡོན་པ་བྱིངས་ཀྱིས་དཔར་དབང་གཙིགས་ཆེར་མི་འཛིན་པར་རང་རེའི་རྩོམ་རིག་གི་གཞི་འཛིན་པ་དང་བཙན་ས་ཟིན་པ་ལ་འབད་པ་བྱེད་དགོས་པ་དེ་དོན་དམ་པ་ཡིན།</b></p>
<p style="text-align: left;"><b>རང་རེའི་རྒྱལ་ཁབ་ཀྱི་༼བརྩམས་དབང་གི་ཁྲིམས་༽ཀྱི་དོན་ཚན་༢༢་ཀྱི་ཚན་པ་༡༡་ལྟར་ན། ལི་ཤིན་དང་ཉི་མ་ཚེ་རིང་། བོད་ལྗོངས་མི་དམངས་དཔར་སྐྲུན་ཁང་ལ་གཞན་གྱི་བརྩམས་ཆོས་ཀྱི་བརྩམས་དབང་ལ་ཐོ་འཚམས་པའམ་གནོད་གཙེ་བྱས་བའི་གནད་དོན་དེ་མེད། ཁོང་ཚོས་མཚེས་དབང་གི་གདོད་རྩོམ་ལ་བཀའ་འཁྲོལ་ཞུས་ཟིན་པས་། ༢༠༡༢་ལོར་ཁྲིམས་མཐུན་ངང་འགྲེམས་སྤེལ་བྱས་པའི་རྒྱ་ཡིག་གི་མི་ལའི་རྣམ་ཐར་གྱི་རི་མོ་དང་ཡིག་གེ་ཟུང་འབྲེལ་གྱི་དེབ་དེ་གཞིར་བཟུང་ནས། མཚེས་དབང་གི་གདོད་མའི་རྩོམ་པ་པོ་དང་འབྲེལ་ཐོགས་གང་ཟག་སུ་ལའང་ཆོག་མཆན་མ་ཞུས་བར་བོད་ཡིག་ལ་བསྒྱུར་ནས་བཀྲམས་ན། དེ་ནི་རྒྱལ་ཁབ་ཀྱི་ཁྲིམས་དང་མངོན་པར་མཐུན། གདོད་རྩོམ་གྱི་བདག་དབང་འཛིན་པའི་གང་ཟག་གིས་རླངས་ཚང་བསོད་ནམས་རྡོ་རྗེའི་གྲོགས་པོ་བདུད་འདུལ་ལ་དཔེ་དེབ་དེ་བོད་ཡིག་ཏུ་བསྒྱུར་བའི་བཀའ་འཁྲོལ་སྤྲད་པ་དེ་ཡིས་རྒྱལ་ཁབ་ཀྱི་དཔར་དབང་གི་ཁྲིམས་ཀྱི་དོན་ཚན་འདི་ལ་རྒོལ་མི་ཐུབ། དེས་ཕྱིར་བདུད་འདུལ་གྱིས་དེབ་དེའི་མཚེས་དབང་གི་བདག་པོ་ཨེ་ཝམ་དམ་ ་༼</b><b>Eva Van Dam</b><b>༽བརྒྱུད་ནས་བོད་ཡིག་ལ་ཐད་ཀར་བསྒྱུར་ན་གདོད་མའི་རྩོམ་པ་པོའི་བཀའ་འཁྲོལ་ལ་ལོངས་སྤྱོད་བྱས་བ་ཞིག་དང་། ལི་ཤིན་དང་ཉི་མ་ཚེ་རིང་། བོད་ལྗོངས་མི་དམངས་དཔེ་སྐྲུན་ཁང་གིས་རྒྱ་ཡིག་གི་འགྱུར་ལ་ཐོབ་པའི་ཆོག་མཆན་དེའི་འོག་ཏུ་བོད་སྐད་ལ་བསྒྱུར་ན་༼བརྩམས་དབང་གི་ཁྲིམས་༽ཀྱིས་གྲངས་ཉུང་མི་རིགས་ཀྱི་སྐད་ཡིག་ལ་སྤྲད་པའི་དམིགས་བསལ་ཀྱི་དབང་ཆ་ཁྱད་པར་བ་དེ་ལ་ལོངས་སྤྱོད་བྱས་བ་ཞིག་རེད། དེ་གཉིས་བར་ན་ཁྲིམས་དང་འགལ་མི་འགལ་གྱི་གནད་དོན་མེད། མདོར་བསྡུས་ནས་བཤད་ན། རླངས་ཚང་བསོད་ནམས་རྡོ་རྗེ་དང་བདུད་འདུལ་རྣམ་གཉིས་ནོར་བུ་རང་ལ་ཡོད་དུས། ནོར་བུའི་ནོར་ཉམས་མ་ཆོད། ནོར་བུ་མི་ལ་ཤོར་དུས། སྙིང་རླུང་སྟོད་ལ་འཚང་བྱུང་ཞེས་བའི་དཔེ་རུ་མི་འགྲོ་བར། བློ་མཛངས་ཐབས་མཁས་ཀྱི་སྒོ་ནས་རང་རེའི་མི་རིགས་ཀྱི་རྩོམ་རིག་གི་གཙུག་གཏོར་དུ་གྱུར་བའི་མི་ལའི་རྣམ་ཐར་གྱི་རི་མོ་དེ་ལ་རང་གི་རིག་པ་ཀློང་ནས་བརྡོལ་བའི་རྩལ་ལས་ཕུལ་དུ་བྱུང་བའི་འགྱུར་ཞིག་བརྩམ་ན་ཆོག་པ་མ་ཟད། ཁྲིམས་དང་མཐུན་ལ་འོ་སྐོལ་གྱི་རིག་གནས་དར་སྤེལ་ལའང་ཕན།</b></p>
<p style="text-align: left;"><b>མཆན།  </b><b>བརྩམས་དབང་དང་དཔར་དབང་ནི་དོན་གཅིག་མིང་གི་རྣམ་གྲངས་ཡིན་པ་རྒྱལ་ཁབ་ཀྱི་༼བརྩམས་དབང་གི་ཁྲིམས་༽ཀྱིས་གཏན་ལ་བབ་ཡོད། ཡིན་ནའང་སྐམ་ས་ཆེན་མོའི་ཁྲིམས་རྒྱུན་དང་ཐུན་མོང་ཁྲིམས་རྒྱུན་གཉིས་ཀྱིས་དཔར་དབང་ནང་གི་རྩོམ་མཁན་གྱི་ཁེ་དབང་ལ་སྲུང་སྐྱོབ་བྱེད་སྟངས་མི་འདྲ་བའི་དབང་གིས། བརྩམས་དབང་དང་དཔར་དབང་གི་དབར་ན་ཁྱད་པར་། རྒྱ་ནག་རྒྱལ་ཁབ་འདི་སྐམ་ས་ཆེན་མོའི་ཁྲིམས་རྒྱུན་གྱི་རིང་ལུགས་འཛིན་མཁན་ལ་ཞིག་ལ་ཁེས་འཆའ་བས། བརྩམས་དབང་ཞེས་བའི་ཐ་སྙད་འདི་བེད་སྤྱོད་བྱེད་ལ། དཔེར་ན་༼བརྩམས་དབང་གི་ཁྲིམས་༽ལྟ་བུ། དེ་ནས་དཔར་དབང་ལའང་དགག་བྱར་མི་འཛིན་པར་བཀོལ་སྤྱོད་བྱེད། དཔེར་ན་ཀྲུང་གོ་རྒྱལ་ཁབ་ཀྱི་དཔར་དབང་ལས་ཁང་ལྟ་བུའོ། གང་ལྟར་དཔར་དབང་གི་འགྲོ་སྟངས་ཤེས་ན་འདི་གཉིས་ཟུང་འབྲེལ་ངང་བཀོལ་སྤྱོད་བྱེད་ཆོག་པའི་གནད་དེའང་ཤེས་ཐུབ།</b></p>
<p style="text-align: left;">
